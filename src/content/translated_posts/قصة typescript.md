---
title: قصة typescript
pubDate: 2024-09-05
intro: عمرك فكرت ايه السبب الي خلى مايكروسوفت تعمل typescript من الاول؟ تعالى عشان تعرف.
tag: typescript
author: eyad
image: "../../assets/blogs/the story of ts.jpg"
originalUrl: "https://www.linkedin.com/feed/update/urn:li:activity:7237061998130135040/"
---

لو رجعت بالزمن عشان تعرف Typescript اتعملت ليه هتلاقي السبب بكل بساطة هو ان استخدام JavaScript ف المشاريع الكبيرة مكنش مريح، لانه مكنش فيه tools كويسة حوالين اللغة زي دعم ال ide لل auto complete و ال find reference و اني اشوف ال errors قبل ما اشغل الكود و غيرهم كتير.

و السبب ف ده هو انه JS لما اتعملت ك لغة كان الهدف منها اني اكتب تعديلات بسيطة على المواقع عشان ازود شوية interactivity مع المستخدم، ف كونها لغة dynamically typed كان بيخدمها بشكل كبير و بيسرع الشغل بيها، و لو حصلت مشاكل بتكون بسيطة و سهل حلها بحكم ان استخدامك ليها بحد ذاته كان محدود.

تيجي تبص على استخدام اللغة دلوقتي الي معدش بسيط، تقريبا الموقع بقى بيتعمل كله باستخدام JS، و حتى لو مش هتعمل موقع ف JS تخطت حدود المواقع و بقت بتعمل تطبيقات موبايل و باك اند و دسكتوب و ذكاء اصطناعي و بقى عندنا مكتبات و frameworks و transpilers و build tools و حجات كتير تانية بتساعد ف ده.

الطبيعة ال dynamic بتاعة اللغة خلت استخدامها اصعب، لانك محتاج تفتكر كل function و كل object شكله ايه و بياخد منك ايه و بيرجعلك ايه، و معندكش اي auto complete يساعدك او static type checking يعرفك لو في مشكلة مخدتش بالك منها، ف ده خلى ناس كتير تستصعب الشغل بيها.

لدرجة ان المبرمجين في ميكروسوفت كانو بيلجأو لمشروع مفتوح المصدر اسمه script# بيخليك تقدر تعمل مواقع باستخدام الC# باستخدام كل مزاياها زي ال classes و ال types و ال generics و بعد كده يحولك الكود ل JS صحيحة تقدر تشغلها ف المتصفح. ف لما ميكروسوفت شافت ده قالتلك طب ليه منعملش احنا حل للمشكلة دي؟ ف راحت جابت البشمهندس Anders Hejlsberg الي عمل لغة C# عشان يعملهم typescript. و لو بصيت ف المثال البسيط ده لاستخدام script# [https://lnkd.in/dNGmA2qD] هتلاقيه شبيه جدا جدا ب typescript الي بنستخدمها النهاردة.

الي عاوزين نطلع بيه من القصة دي هو ان typescript ظهرت عشان تسند JavaScript و تخلينا نقدر نعمل حواليها ال tools اللازمة الي بتساعدني اقلل التعقيد و اسهل الشغل ف المشاريع الكبيرة، ف تلاقي vscode بيستخدمها حتى مع ملفات ال JS، و تلاقي كل المكتبات و ال frameworks و المشاريع الكبيرة بتستخدمها سواء بشكل مباشر او عن طريق دعم مجتمع المبرمجين من خلال مشروع DefinitelyTyped.
